<p><img align="right" src="../images/Ena-logo.png" width="25%" Height="25%"></img></p>
<p>&nbsp;</p>

:arrow_backward: [Tillbaka](README.md)

<sup>Senaste uppdatering: 25 oktober 2024</sup>

---------

# Sammanfattning
Den svenska välfärdsmodellen står inför ett antal utmaningar, varav en av dessa handlar om att säkerställa en effektiv samordning av komplexa välfärdstjänster. Komplexiteten uppstår ofta när tjänster tillhandahålls genom värdenätverk där offentliga-, privata- och civilsamhällesaktörer behöver samverka inom välfärdssystemet. Samtidigt lyfts samverkan ofta fram som lösningen på många av utmaningarna i den offentliga förvaltningen. 

## Komplexa välfärdstjänster
Fungerande identitets- och behörighetshantering inom komplexa välfärdstjänster är en viktig förutsättning för att möjliggöra effektiv samverkan och den ökande digitaliseringen understryker behovet av en mer avancerad förvaltningsövergripande digital infrastruktur.

## Nuläge
Sverige saknar idag en nationell samsyn kring hur identitets- och behörighetshantering ska fungera i en digital samverkanskontext som sträcker sig över verksamhetsdomäner och organisationsgränser. De nuvarande lösningarna bygger till stor del på bilaterala avtal eller olika former av sammanslutningar för federerad åtkomst, ofta begränsade till specifika verksamhetsdomäner eller användningsområden – så kallade federationer.

Offentliga e-tjänster i Sverige har traditionellt utformats inom ramen för respektive organisations ansvarsområden. Detta har bidragit till fragmentering och en stor variation av e-tjänster med skiftande kvalitet. Utvecklingen har också fått motta kritik, eftersom utformningen ofta baseras på den egna myndighetens vinster och effektivisering, snarare än att fokusera på medborgarens behov eller de samhälleliga vinsterna i stort. 

De [federationer som existerar idag](federationer.md#dagensfederationer) har främst fokuserat på att skapa digitala tjänster för interaktion mellan individ och verksamhet, med government to citizen (G2C) som den primära leveransmodellen. Även om dessa federationer sektorsvis utgör effektiva och säkra infrastrukturer för förmedling av gränsöverskridande identitets- och behörighetsintyg för åtkomst till e-tjänster, saknas en samordnad nationell strategi för att stödja den svenska välfärdsmodellen fullt ut.
De befintliga lösningarna, som konceptuellt verkar kunna fungera ihop, har i praktiken visat sig vara svåra att skala upp och integrera – något som också hämmar digitaliseringstakten. Dagens fragmenterade landskap behöver därför utökas med government to government (G2G) leveransmodeller som kan dels ta vara på redan gjorda investeringar, dels stärka stödet digital samverkan mellan verksamheter och över sektorsgränser. 

## Färdplan
Målet med en förvaltningsövergripande infrastruktur inom ramen för Ena, Sveriges digitala infrastruktur, är att stödja den svenska välfärdsmodellen fullt ut. Denna infrastruktur ska stödja säker identifiering och förmedling av tillförlitliga behörighetsintyg för åtkomstbeslut, både för användare (människa) och systemanvändare (maskin) inom det värdenätverk av samhällsaktörer som i samverkan producerar komplexa välfärdstjänster.

